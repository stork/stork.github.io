---
layout: default
title: Zase doma
slug: zase-doma
archived: 1191541
tags:
 - poem
---
pár ožehnutých odřenin
plus v kosti zrnko kovu
by za cokoli vyměnil
a šel si pro ně znovu

vždy naoko byl netečný
muž v boji šetří slova
když do ulity lebeční
si duši z tváře schoval

prý chybí mu jen pramálo
ta smrště vzruchů závrať
co zažil že se nestalo
dál zkouší nocím nalhat

jen na jediném záleží
je zbytečné to říkat
že odpočty už neběží
střeh musí přestat tikat
