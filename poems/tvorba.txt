===============================
Norma 25.02.2008 11:18:33

Děvčátko zabrečí, když asfalt kolene se týká.
Chlap křičí při zteči.
Či jeho krev když stříká.
===============================
Život vojenský, život veselý 25.02.2008 12:11:48

MIH! listu vrtulníku
za hliněným valem v blátě
chechtám se čemukoli.

Zas hrom a prší šutry
jen šeptat nebo řvát
mozoly od lopat
za rohem ztichlé ulice
po šatech poznám terč
láska ve slovníku není
mír nosím ozbrojen
vběhnout cizími dveřmi do tmy
za rudou tečkou mířidel schoulený člověk
pod sítí s hadříky
chuť železa z otlučených zubů
oddělen plátnem stanu
škrábance nesčítám
a každý z nich mě živí.

Noční čas na vzpomínky, na Tebe bezbrannou.

Až ptáci se ozvou
vyzvracet včerejší obrazy
jen tady a teď
stromy se dívají
na liché výkřiky `hurá`
na rukávy počmárané nosem
a šlichtu hliníkovou lžící
a panenský nůž a děvku zbraň
a porod nočních můr.

A na dvojitá oční víčka, co mi už zůstanou.
===============================
Před bojem 26.02.2008 08:38:06

Před bojem člověk mívá víru, která je prostá:
že sejdem se zas (my dva) a že budem žít až do sta.

A ten letící granát,
že s děsnou ranou
snad neroztrhne se tu,
ale až dál a stranou,
že žhavá kulka proletí bez zásahu.

Ta prostá víra mívá před bojem velkou váhu.
===============================
Sestup 26.02.2008 09:30:28

Polopád na suti brzděný klečí,
pololet kukačku za slovo chytá,
polotma ukrývá skeleton něčí,
polostín hlásí že za chvíli svítá.

Protěž a balvan se hotoví k tanci,
prostorná obloha chystá jim objetí,
prosím a děkuji za novou šanci.

Proláklým masivem
prosvítá
prokletí...
===============================
Soutěska bez ozvěny 26.02.2008 12:43:46

V záplavě perel
patník od cesty
krásný až polkneš.
===============================
Směr 26.02.2008 13:36:28

Mířím
k moři
přes moře
za moře
od moře
sedmkrát.
===============================
Po pádu 26.02.2008 14:47:37

tohle nebe přece znám
rychleji obíhej

bez dechu nahluchlá hlubina snění
z mžitek síta nitek roje kytek
patník se podpisu na nose kření

tvář spěchá vodou hruď do nebe dme se
perlové písk Jeho stisk přítel lisk
poutníče svědomí neříkej kde jsem

jen když jsem to já
za to mě potrestej
===============================
Hlavu vzhůru 26.02.2008 15:35:53

Buď na mě pyšná, sestřičko.
Za vlast i za Tebe
ten kdo se vrátí
bude Ti o tom mlčet.
===============================
Tak přísahám 26.02.2008 18:17:03

Tam kam si Tě nesu
i kdybych stokrát hltal hlínu
či nesl nad sebou
až do úplného konce
Tě neopustím.
===============================
Nesahat 26.02.2008 19:09:18

Barevné proužky a tajemná znamení
bratry jsou našité hlubokou jehlou
nic k jídlu - u hlavně chci tě mít plameni!
Otázky nechte si ústa se nehnou.

Promiň že dávám dar o který nestojíš.
Odjíždím. Slavíme! Kdo rundu otočí?
Zatínej palec ať spojení neztratíš
Jen se mi na fotkách nedívej do očí.

Matky, sestry, dcery, holky zlatý (babičky to znají):
položíte-li nám otázku na kterou nechcete slyšet odpověď,
uslyšíte odpověď, kterou nechcete slyšet:

ani matce ani lásce
se nepodaří změnit srdce syna,
které raději zhasne v běhu posílajíc celý svět do prdele,
než s kůrkou chleba ve vrásčité bezzubé hubě.

A žádná z vás by neměla toužit
po proměně chlapa
v obyčejného muže
který se nemůže
dotknout hlíny jemu drahé.
===============================
Závislost 26.02.2008 19:56:17 

Nebylo v rozkazu za čin se stydět.
Bláhová ženo - sám povleču viny.
Vždyť Ona spí s námi!
A smí ji vidět
stařec a válečník.
Už nikdo jiný.
===============================
Oboustranná hořkost 26.02.2008 20:31:17
 
Svět žije z naděje
na slzy zvykej si.
Kdo vlasti věrný je
ženám být nemusí.

Kdo neví mlčet má.
Někdo ví mlčíce.
Vojáka špinit
je plivat na hasiče.
===============================
Zatýkám 27.02.2008 01:28:09

vzpomínky
dávám klíč
pryč

zatýkám vzpomínky dávám klíč pryč
úsměvné jak je to legračné krátké
zatýkám vzpomínky dávám klíč pryč
magická formule jen s pěti slovy
zatýkám vzpomínky dávám klíč pryč
divím se nevazbě stabilně vratké
zatýkám vzpomínky dávám klíč pryč
směju se sobě tak už je to dobrý
zatýkám vzpomínky dávám klíč pryč
do hlavy zabodlý otřesný kýč
===============================
Živá z Tvých nedbalek 28.02.2008 09:36:23

přisátá samota.
Na střepy podšálek,
koflíček sirota.

Nohama na zemi
vyhozen v povětří.
Zadobře se všemi
jdu k Tobě nepatřit.
===============================
Den za dnem 29.02.2008 08:33:35

V měsíci sluneční hodiny
západní vzpomínku rozpustí v slzách
východní doušek je každý den jiný.
===============================
Stále tryskem 01.03.2008 11:59:21

Mládí si v srdci nesu
kol očí jizvy tajím
stejně se pláštěm času
pod vrásky schovávají.

Přede mnou prudce dýchá
pode mnou srdce bije,
pádem že zhyne pýcha?
Tak ještě přidej! Hyje!
===============================
Popokatepetlová 02.03.2008 12:35:14

Pohádka bez hádek
Po sledu
Poslední
Po vazu Provázek
Po smrti
Pohlédni

Pohody nehodný
Popraven
Po právu
Pod rovu úrovní
Potrava
Pro trávu
===============================
Šamanovo tajemství 03.03.2008 00:33:49

Obrazy v horečkách zkřivené bubínkem
Monotón kreslený létavým plamínkem
Nepoznám co bude či bylo předtím
Zesláblý rozbité vědomí lepím
Zhojené nohy si na stropě zkusím
Bez duše přicházím pro ni jít musím
Za sebou pozadu smyšlenou krajinou
Zmámený mírových obřadů bylinou
===============================
Dávat 04.03.2008 16:10:46

Všechno. Nebo ještě víc.
Naplno. Napůl radši nic.
Zavčasu. Pozdě bycha honit.
S úsměvem. Ten umí rány hojit.
Každému. Jiným ať to splatí.
S radostí. Čistá se Ti vrátí.
Zadarmo. Ziskem bys osiřel.
Potají. Sám abys zapomněl.
===============================
Znamení 05.03.2008 11:13:17

Jeden krok za druhým sešívá pěšinu
Přísloví o džbánu do uší šeptá
Někdo z nás zapomněl zalévat květinu
Na co je pozdě se raději neptám

Zvířecím stezkám se omlouvám za stopy
Nejkratší cestu zná kompasu střelka
S údělem smířen ho odmítám pochopit
Bolest je pod stromy průzračně mělká

Beránek z bedýnky dobře mi poradil
Liška mě učila dívat se výš
Dech se mi v úžasu na místě zastavil
Nad lesním rozcestím z oblohy kříž
===============================
Nebudu pršet 05.03.2008 11:52:52

Po kapkách tratím svou duši a cit,
po kapkách trousím co v srdci mi teče,
po kapkách jed abych uměl s ním žít,
po kapkách krve. Co na tom, že vkleče.
===============================
Neodbytnost 05.03.2008 19:00:21

V depresi

vypráví
že má
dost

u cesty

do trávy
padlá
zlost.

Ať ztichne!

Za rovník
zve mě
poušť.

Teď píchne

zásobník
závěr
spoušť.
===============================
Odpočinek na mýtině 05.03.2008 19:09:54

polibek na víčka
vzpomínka září jasem
lehký jak písnička
vydechnu spánkem spasen
v dálce jsi maličká
zármutek vánkem zřasen
volá mě vábnička
listnatým mnohohlasem
===============================
Rozpálený ritornel 05.03.2008 20:04:49

paprsek prorazil křišťálem
nevěda že je to prachsprostý kámen
v barevném tunelu ulovil plamen
===============================
Ženě a muži 07.03.2008 03:26:06

lásce a síle:
jedna přenáší
druhá zdolává
hory a cíle.
Lásku neplašit!
Život rozdává
rozpustile.
===============================
Je mi pusto 07.03.2008 07:35:37

Bez naděje zahrada.
Všichni v řadě svedem
i toho kdo upadá
spálit srdce ledem,
slepému plít do dlaně,
slabé topit v klamu,
jedy trousit po straně,
ohněm týrat ránu.

V záchranu mě napadlo
kdo chce pojďme zkusit
jak děti hrát divadlo
spolu holky kluci:
laskavost je složitá,
vděčnost hebká měkce,
trpělivost počítám
s pokorou jde lehce.

Ač jsme dětští neherci,
jako v slzách ptáci
tisíc duší v ruměnci
z hlediště se vrací.
Maskou kterou předvádíš,
tím co na ně hraješ,
zahrádku svou přetváříš,
tím se časem staneš.
===============================
Obležení 08.03.2008 09:03:08

dnes nebo zítra
ani hasit není čím
tak nebuď chytrá
věděl jsem že zaplatím
zlodějský úrok
netvař se jak divizna
poslední útok
voják strach ti nepřizná
odpusť mi lhaní
všichni tady zahynou
příjemné spaní
jiným pod tvou peřinou
===============================
Valčíkonec 08.03.2008 10:03:03

Brzy tě opustím a s holým životem
vykročím bezbarvým
zítřkům vstříc.
Neplač a ulov si jiného za plotem
mě volá havran svým
`nikdy víc`.

Léta jsem hojil Tvé `jednou to unese`
zraněnou důvěru
podpíral,
`dvakrát` je projektil co těžko vyhne se
srdcovou komoru
roztrhal.

Kolikrát mrtvá a pokaždé zrozená
láska se netváří
na cenu.
Válečný veterán očima nepozná
koho chtít na stáří
za ženu.
===============================
Pachuť 08.03.2008 10:26:12

prázdnota v batohu
zůstat už nemohu
nevolám po Bohu
skalnímu ostrohu
zavoní po hlohu
konečná

nevlídné počasí
kraj světa bez krásy
sůl sedá na řasy
bosý a bezvlasý
prosím kéž byla jsi
netečná
===============================
Pod jizvou 08.03.2008 10:37:39

do kroku
u kostí
vrtí se
střepiny
rezatým
trhnutím
vyhřeznou
dějiny
===============================
K pobřeží 08.03.2008 12:40:56

Zvečera zvedám a vleču se bídně,
porost mi stydlivě uhne a řídne,
zelenou klenbu teď vystřídá černá.

Jitřenka navěky svítání věrná,
vleče mě kamením, žízeň mě řídí,
očima větřím co chřípí už vidí.

Přízemní vítr. Jsem z pralesa venku!
konečně naplním dlaní mých sklenku
šumivým polibkem vodního zpěvu.

Už je to blízko tak přidávám v běhu,
celou noc šlapu tak vodu chci zrána,
do písku zatínám prsty. Je slaná.
===============================
Flashback 09.03.2008 11:59:48

Za rohy nahlížet, sledovat ruce, do očí pohlížet, řídit se srdcem, vyhnout se náměstím, užívat stínů, spoléhat na štěstí, nevnímat špínu, mít náboj v komoře, kohoutek natažen, ke smrti v pokoře na všechno připraven.

Po letech zdá se mi, že tomu rozumím. Když ztrácím zázemí, jinak to neumím: základní věci - ne víc nežli unesu, než zůstat v kleci, spíš ukrýt se do lesů. Nevíš s kým tančíš tak nezdržuj na cestě - dřív než mě podceníš. Nenosím na vestě mých zásluh znamení - bez šance nepoznáš sílu v mém rameni, dokud ji nepotkáš.

Nic od vás nechci, jen mě nechte projít, prosím.
===============================
Petrův prapravnuk 09.03.2008 12:17:44

před chatrčí smích hejna dětí jak cinkání chomáčku žlutých zvonků
mísí se s úsměvy a mozoly a ztraceným odleskem otlučené konvice
hostitel v cárech mi snáší co vidí
po pravdě řekni mi - jsi rybář lidí?
===============================
Nerozličnost 10.03.2008 11:05:24

Jeden pocit pro tolik věcí:

chladivý doušek z dlaní,
polibek na ženské prsty,
před mečem v pokleku,
bratři v otevřeném hrobu.

Ještě zkusit pozvednout k nebi vlastní krev
v helmě či dítěti
a bude to všechno.
===============================
Vina až do smrti 10.03.2008 11:26:31

Odpusťte říkanku směšného dětiny,
za rum a víno se schovaly šediny:
za každý výstřel bych neměl být špiněn.
Že stále naživu? Ano, jsem vinen.
===============================
Veslice v příboji 10.03.2008 15:01:52

siréna dojatá
naříká
v zámoří počatá
utíká
hladina pokrytá
sestrami
moře nás přivítá
vlnami

zvedne nás obloze
ke koupi
vzápětí uboze
ustoupí
v křeči se otočí
zpátky k nám
pouť její ukončí
vlnolam
===============================
Mořská víla 10.03.2008 17:56:13

brázdě bílé na špici
opřený v jižním směru
jak kosti stěžně cítím
slunce v očích po větru
poslepu nikdy spící

dívám se za roh země
točí se kolem modrá
zvali mě hadí plémě
pokaždé když jsem prohrál
i proto mizím zřejmě

sním či je to ozvěna
duše touží uvěřit
že zpívá příští žena
spěchám oči otevřít
před lodí tančí pěna
===============================
Země! 12.03.2008 01:58:25

Opilý deník hladově pomlouvá maso a hladinu v sudech
Ty neslyšíš a vítr se neptá proč rum je víc než voda
Opar si zelenou čepici chystá
Toužím Tě nakreslit na bílá místa
===============================
Jsem Robinson 13.03.2008 19:49:13

hlasy lesa po setmění
plaší spánek v Nové zemi
paměť ostré rány cení
nůž je podá odpuštění
duše prázdná pohlazení
kvete něhou k zahození
před usnutím které není
vetknu další rýhu kmeni
oheň ve svém strážném snění
jizvy časem na šperk změní
nevědomím umrtvený
na ostrově zapomnění

na ostrově zapomnění...
===============================
Sen o probuzení 18.03.2008 12:49:06

zůstaň tu kouzelná
přízraku už navždy snový
kalendář po léta
obracím a nechci nový
od rána na spánek
těším se až noc mi poví
že sádra na srdci
zlomeném kryt betonový

Z mléka máslo.
Ze spolykaného Smutku
takovéhle Sny.
===============================
Hlavně 19.03.2008 18:48:20

zachovat chladnou
a neztrácet hlavu
když jde Ti kolem
nebo kroutí sebou
když jsi bez sebe
hlavu hluše ústím
hlavně podepřenou
===============================
Než odejdu 21.03.2008 07:45:36

už jen párkrát na přistýlce
otisknu se
můj starý důlek v ložnici
aby nekřičel
břitké čepeli své mávej
do mých zad
už cizích
===============================
Jednosměr 21.03.2008 09:23:59

slavnostní slova
prázdná pojednou
kobky bez stropů
ústy k nebi
odchlíplá důvěra
světlem drtí kosti
plazím se ke dveřím
třinácté komnaty
s nápisem Východ
a šipkou dolů
===============================
Zákaz hvězdu 21.03.2008 12:34:35

Zmačkal mapu
Třískl pěstí
Ztracený v krajině
Prostřílených značek
===============================
Budoucí 22.03.2008 13:43:54

Drahá
až půjdu kolem
dovol očím chytit mě úsměvem za šos
třeba smutným
prosím.
===============================
Pomalu 22.03.2008 19:05:23

vyzkoušej kmotřičko plášť můj a boty
já zatím dohraju ať je to celé
zarudlé sedlají
kobylku noty
výčitky odbíjí
o struny čelem

nenech mě odejít rychlostí světla
nechej mě sakrovat Zima! Pít! křičet
naděje zradila
kéž smrt je vleklá
dlouze ať zahraje
na bolest smyčec
===============================
Srna 24.03.2008 01:52:00

kapka
světlem vyděšená
cestou sílu sbírá
váhavě se pustí
kapka
v kaluži ukryje
girlandu dýmu z nachu
kapka
vlastní tě prozradí
kapka
===============================
Poustevník 24.03.2008 22:58:18

jen s Písmem
a ozvěnami lidí
slyší a vidí
===============================
Do roka a do dne 25.03.2008 20:24:02

doskokem na záda střemhlavých letů
čelistí orvanou hlubokou orbou
nádechem viselce třetího rána
odjistím trnitou lavinu citů
===============================
Spojeni 26.03.2008 11:02:14

až vyprší nám čas
a ticho vystřídá Tě v uchu
očima políbím sluchátko
a obejmu Tě v duchu
===============================
Dopisy z prachu 26.03.2008 20:19:53

Úvod a pod rozpaky pauza
- pravda zní hluše tak co víc psát.
Zásahy rozkazy nesmíš znát,
máme se dobře. Jsme.
A známku platí stát.
===============================
Kdykoli 27.03.2008 09:07:31

Vyměním odvahu
za Tvoji slabost
Zakopu zármutek
pod Tvoji radost
Přemůžu zimu
a stane se létem
Rozdělím osrdí
skoro mým dětem
Zabrzdím o hranu
všechny Tvé pády
Počkám až do Konce

Napořád tady
===============================
Tenký led 27.03.2008 17:42:00

Vím že slyšíš
jak polykám
zbytečná slova.

Cítím že vidíš
jak za víčky
hýčkám Tvé rysy.

Věřím že na dohled
raději okolo
než napříč hladinou.

Zima je dlouhá.
===============================
Pouští 27.03.2008 23:23:30

písčité vlnobití vytrvale kamenuje obnaženou Zemi spálí mrazem hvězdná tma ukazuje cestu vyfoukal dech horkého rána podlezu stín klobouku kreslí kruh vzteklého slunce krájí pysky nespasí dávno mrtvá rosa živí poslední kapku upustím k nohám čeřícím písčité vlnobití vytrvale kamenuje obnaženou Zemi
===============================
Dřevozpěv 28.03.2008 20:15:40

Kořeny s korunou chybí.
Bez kůže nasucho
ždímá tón
saxofon.

Pláčeš?
===============================
Časoprostor 28.03.2008 20:25:33

Každým rokem - deset navíc.
Moučným lokem věků krajíc
voní. Loni - jako včera
z čekání cíl zrodím.

I zítra bylo pozdě.
===============================
Navždy 29.03.2008 17:40:53

Naděje na kolenou.
Z hrudi
vzlétl pták.
Jen tak.
Krev studí
když srdce zapomenou.
===============================
Snoviště 30.03.2008 09:34:05

Zbabělé obavy ovívám laskavou perutí jistoty příštích náhod. Zpomalím na rychlost mraků - míjení bude vleklé, ale náskok se nesplaší. Nechystám se zapomenout, to jen vysoce napjatým výbojem prskavě varuji před zbytečnými strupy. Je příliš pozdní noc na perverzní hrátky v zrcadlové síni a příliš brzy ráno na kojení hrůzy nalačno. Prolhanému dni stejně neuvěřím nastraženou šlechetnost, jestli znovu požene zmučené noční můry až k rozplizlé bráně do panoptika vzpomínek, kterým se vysmívá. Střelba mě míjí a šeptá, že jsem zase doma, kde mrtvých je víc než hrobů. Obehraná víra platí za zbylé karty a věrná bolest dál jitří ospalou ozvěnu v chybějících očích.
===============================
Nemusím hledat 31.03.2008 12:04:20

Hvězdy mají Tvé oči.
Slunce hřeje Tvým úsměvem.
Vítr nosí Tvé pohlazení.
Hladina odráží Tvůj obraz,
voda chutná po Tobě
a na dně jsou mé zbytky.
V zemi se potkáme.
Nebo v nebi?

Všechno je správně
a dobře dopadne.
Pochyby živí sny. 
Den cinká
o jiný talíř.
===============================
Narozeniny 31.03.2008 12:16:10

Dnes víc než jindy
budu s Tebou.
Neohlížej se
až uslyšíš známé kroky
a závan dechu na krku
a dotek na vlasech
a na zádech hruď
a paže kolem.
Budu to já
sám.

Všechno nejlepší, miláku! :-)
===============================
Ohněm 31.03.2008 18:37:54

Plamínek v dlaních tančí.
I přehlubokou řekou
v suchu nesen bude.
Všechny břehy jím světím
a kouřem píšu dětem
že živou půlku srdce
že smysl žití v dálce
pravé ruce hřejí.
===============================
Zhluboka 31.03.2008 13:10:16

Zhluboka chutnám vánek
voňavý po Tvých vlasech.
Z hluboka dobývám okov
s vůlí nezůstat stát.
Z hluboka prýští síla
co ve stružce ztrácím.
Dýchat budu mělce.
===============================
Dnes rozkvetly meruňky 01.04.2008 14:16:32

Oběhu první
paprsky vzhůru hřály
zlíbané Zemí.

aneb

Poprvé tohoto oběhu
hřála mě země.
===============================
Jak na to 02.04.2008 09:36:39

Snědená slova
plivu v chůzi
chlumem
žalu tlumem.
Z jazyku nová
spláchnu a topím
rumem
bezro zumem.
===============================
Přístavy v kavárnách 05.04.2008 11:24:29

Mlčím.
Sušeným podbělem odemčené jaro
i další květy už Ti zamlčím.

Mávám.
Vánek krade Tvé vlasy z šátku
i jimi Ti po větru zamávám.

Platím.
Pokaždé srdce půl, přikrývku oheň stůl
příště zas méně zaplatím.
===============================
Jménoviny 06.04.2008 13:47:40

kalendář vzpomíná
maluje kalem v kávě
obrázkem začíná
mávání Miroslavě
připiju na zdraví
pozeptám na zprávy
Madonu neudiví
co všechno už vím

ode dna zapření
podám si sladkou hrušku
jediný na zemi
směju se na Micušku
prostrčím přes léta
psaníčko ze světa
Madono nezastavuj
též nezastavím

krystaly na pěně
pohladím žhavou lžičkou
zábleskem ve stěně
proběhnu za Myšičkou
nedělním polednem
mihnu se nezbedně
Madoně píšu psaní
a nad kávou sním
===============================
Až jindy 07.04.2008 17:39:17

naježen průletem
otvoru za kovem
plesk hlásí vedle
a skřípe štěrk
===============================
Píšťala 08.04.2008 01:18:08

dechu zlomí hlas
živá

poháněn měchem bas
hromu chtivá

proč zpívá se nikdo nepodívá
===============================
Tlačenice 09.04.2008 03:22:41

hromadné orgie
hrom aby siroty
v hromadné dopravě
hrom a dno samoty
===============================
Láska 13.04.2008 09:50:44

žaludku znalá
věnčitou půli
slznými váčky
prdel směr vzala
===============================
Moderní válka 16.04.2008 09:41:25

loučení žesťů

ospalým běhu rytmem
blátivou lázní
odřený mír

hladovým ani zhaslým
ze sdílených hrobů
očím neuhýbám

tichem skrývám
známkou psí vydřenou
záděru pod jazykem

vítání nebude žádné
===============================
Veterán 16.04.2008 11:37:20

na dohled rozpukům
vrzavé vzpomínky
nestraší

vnukům utekl
jak doma v rubáši
otázky nezdravé

nechte ho vyprávět...
===============================
Žblebty 17.04.2008 00:37:42

jarní rána rájem

po práci
vískán dřímu
v klíně panně

léto léty létá

horkou
sesle stará
První ženu vítá

po zdi pozdní podzim

koutku
dotek vetklý
salvy lesa vlasů

míza zimou mizí

krokem
roky mokré
hledí ladím hladem
===============================
Akce 19.04.2008 17:08:02

Jak závaží
družina hříchů
nedrásá jen provází
mosaznou oblékla tichu.
Rozdám co neschází,
prost smíchu odrazím
zabít děvku pýchu.
A vyrážím.
===============================
Poražen 21.04.2008 11:49:24

V rohu klečí král
bez koní
v dostřelu věží.
Bílými poli
temnou vedu
zradu.

Strom pařezu mává
bez nohou
úkrokem lehne.
Než dodýchá
děkuji
bratru.

Půstem začne den
beze slin
vepřovrah řádí.
Do hrnce nenutím
do očí
pravdu.

Pěkně po jednom.
===============================
Kudy domů 21.04.2008 15:47:45

trnité objetí
lepkavou nahotou
slábne
voskové po pleti
neplýtvej stokráskou
zvadne
miláčku co je Ti
po válce žití je
snadné
neženat bez dětí
života plody jsou
žádné
===============================
Čekej 22.04.2008 13:24:29

slunce úder
racků zkratky
z mola voláš
kde se houpu
zda se točím
k Tobě přídí
ženo příští
===============================
Inzerát 22.04.2008 13:29:07

Zachovalá samota.
Za hubičku
za půl darma
za odvoz.

Zas ráno.
===============================
Sen o probdělých nocích 27.04.2008 09:52:29

Bubínek roztočím.
Na kraji obočí
cvak.
Tak spát.

Pád modří očí
co nekončí.
Jsem v jejich moci.
Sen a zločin
se neloučí.

Bubínek protočím
kov najde obočí
cvak.
Tak vstát.
===============================
Pampeliško 28.04.2008 09:42:54

Ostřím škrábu
cesty prach
a čekám až usneš.

Kůží vyleštím
důvody žití
a přijdu až usneš.

Po doušcích nakradu
záhybů vůně.
Zmizím než mrkneš.

Ten žlutý nos si schovám, neboj.
===============================
Smůla 28.04.2008 10:47:13

tmou oslněná
žízeň na dně
i v solném sloupu
dořežu se krve

můj trpaslík
na světě největší
rozbil poslední kladivo
o nejrychlejší hodiny

smůla tuší
proč život se sklání
před minulým časem
===============================
Hořce 01.05.2008 00:02:38

Chřípí šíje chybí.
Bloudím bez dechu.
===============================
Malíř 01.05.2008 15:09:12

rozhledem jepice
zářivé návraty
maluji

za všechno zaplatím
paletu obrátím
iluzím kraluji
přes plátno proplují

ve vleku měsíce
krvavé na paty
žaluji
===============================
Návrat 03.05.2008 06:55:04

strach o život šel na pivo
prý mám se starat sám

tak žvýkám víru zrádnou
co provází mě světem
že nepřijel jsem padnout
vždyť slíbil jsem to dětem...

teď bez lásky lžu otázky
mým mladým šedinám
===============================
Nožem 03.05.2008 08:32:32

pažba a pelest
v křeči
výsměch kolébce
a tepně
===============================
Voňavý polosen 03.05.2008 09:24:19

samodruhý ledem
kradu pestrý sníh
v horách levandulových
===============================
A je to 04.05.2008 03:30:53

divoký osude
zláme tě říkadlo
šeptáš mi za krkem
do klína ruce
hledám kde nebude
ve střehu zrcadlo
sežehlým jablkem
zavřu jen srdce
===============================
Na zdraví 06.05.2008 22:54:46

telefonní
hovorovou
každou hlásku
sladkou snovou
zapít drtí
pelyňkovou
===============================
Bungee 07.05.2008 03:41:46

výška hrdlo svírá
hrana pánev láká
vlny v žilách plaší
balanc tíže ztrácí
nádech strne tichem
vítr žene tváří
hloubka vzduchem tlačí
nad zemí jak ptáci
zhoupnutím se vrací
zpátky pod most v rauši
===============================
Po tváři 08.05.2008 12:33:33

po tváři v lokti
předrahé
dřevěná paže bývá

končetina s pamětí
pero vidle zbraň
žebry v pěsti ránu skrýt

po tváři v lokti
milión
konce druhů zbývá
===============================
Obnažené 12.05.2008 18:58:35

rány halí smíchu šminky
témě řežou nebes výtky
cihly prosím o vzpomínky
hlíně předám těla zbytky
===============================
Deník noci 15.05.2008 00:56:18

Cáká déšť
a čadí knot.

Sázka na život
rok sun rok
ze tří čvrtin dutý.

Tím taktem
osud hnutý opít.

Křivě hoří svíce
kterou bděním tučné
noci žerou.
===============================
Procházka bojištěm 17.05.2008 01:34:21

řevem až z pat děsím
bohy po ocelovém dešti
dokud je čas dýchat
a má zrnka se sypou
pryč
===============================
Zakletý sad 20.05.2008 23:24:43

není komu rozdat plody stromů
vyhlížím sníh
úrodě na hnoji
a tlícím slovům domů
===============================
Předchyby 28.05.2008 12:37:51

Vlající zástava
srdce
je poslední.

Zahrada po dědech
meče
se nedočká.

Ve víně skrčená
zhořkla
pra prapravda.
===============================
Nemohu nevidět 30.05.2008 10:43:24

Jako lékař
v davu choroby
jako strážník
v dětech zločince
jako šofér
hrozby karambolů
nemohu nevidět
vaše smrti v očích.
Odpusťte mi.
===============================
Kdes byla? 02.06.2008 09:29:54

Na sto těl
a jeden hrob.
Milostně propletená
přes hory sténá
shnilá člověčina.
Kdes byla Lásko,
že u mého zrodu
můry vinšovaly?
Předbíhej ostatní
zárodky snů
ať vyhraju já
a ne nepřítel
čas nečas.
===============================
Nomen kámen 02.06.2008 13:46:02

země kost pod mechem ukrytá
od věků poutníkům na očích líná
děsivá vzpomínka jak láva hbitá
===============================
Odpočinek v trávě 02.06.2008 15:12:49

letmý dotek
vratké Matky
krví čpící
poplivané
pošlapané

utrhnu pár vlasů hlíně
nevděk přiřknu vinné vině

smysly známé
hosty zvané
jako vždycky
vrátí zpátky
trávy smotek
===============================
Nedívej se 04.06.2008 12:49:35

Skonala jiskra, zrodil se kov.
Uvězněný pohled ještě žhne
ale líbit se Ti nebude.
Kde chybí klika, přidám svár.
Když zmar, tak zmar.
===============================
Popravdě 13.06.2008 22:29:57

Hrubostí naruby
zahřívám jiné.
Na cáry jedinečná
středu tečna sálá
dnes i mířená mě mine.
Vším z mála
ozbrojen po zuby
z kopce vždy přidám
i když dávno cválám
ať zhynem činem.
Či zítra vínem?
===============================
V chůzi 24.06.2008 10:15:41

doteky signálů
zadaná volná
studená horká
ochutnávám

když je to málo
bývám sám

nestavím
bráním se v chůzi
klobouku lemem
spojení vzdávám

když je to málo
bývám sám
===============================
Nektarová 26.06.2008 14:56:40

Po době
Zase mě
Zimní sny
Zanesly

Po Tobě
Vedle mě
Zase si
Bohyšky kvetou

Zaseli mnohaletou
===============================
Za zuby 29.06.2008 11:30:30

na hřbetě závaží
sudičky víly
posetý šrámy
kde výčitky pily
hlušiny zával
kde rudy jsou žíly
kotníkům sedřeným
okovy zbyly

v takovou chvíli
skořápka ukrývá
oříšek shnilý
na můry v podkoží
dávkami střílím
a šílím
===============================
Naše jaro 01.07.2008 14:52:10

až sněhy roztají
vyhlížej kopyta
do očí zabloudit
pojedu světem

nespěchám Bludičko
půle po pravici
hrajeme o všechno
nemáš být lékem
===============================
Já, vítr 04.07.2008 16:25:19

pod krempou potulná hlava
mířidly koňských uší
vteřiny rozčesává

když sítem listí vlákna
slunce kapou
nedbá
že na stromů hnátách
zadní kloužou

po srsti lesa
pořád blíž k mrakům
nad pěšáky létá
===============================
Šípková 07.07.2008 01:26:17

hladký
zamrzlý čas

ani stébla hnutí
smutek figurín
dýchají
potají
bezbranné Ti vnutím
úsvit Růženčin

sladký
horizont nás
===============================
Nanejisto 08.07.2008 14:09:37

Svítá.

Přistát
a zapomenout
jak dobře Tě znám
jen která jsi nevím.

Ostnatým poutem duše znásilněná
vůlí povlečená hluše zní
když motám nábojové pásy
a čistím drážky síle.

Asi ještě spím.
===============================
Velký princ 09.07.2008 20:59:56

Poháru od vína
hladinu popíná
jediná květina.

Věk
moudrostí že hladí?
Mne létat svádí
archivní mládí.

Teď!
to začíná.
===============================
Hippo haiku 11.07.2008 21:35:10

svoboda koní
obětovaná dlaním
hebkými pysky
===============================
Muži v žoldu 11.07.2008 23:55:47

Po koupi
kusu ženy
melodickým řevem
signální lampy zhasnou.

Hluboká
propast v očích.
Polknutí a v nose pálí
zločin.
===============================
Pavouků ráj 15.07.2008 18:31:13

nitě čechrá vzduch
životů plazících se
skalními městy
===============================
Spodní voda 19.07.2008 01:49:48

obloha pláče
dutinou jádro mělní
okenní slzy
===============================
PTSD 20.07.2008 04:34:33

Pomalé
vteřiny.

Srostly rty
a tvář je pryč.

Dát káře pít
žaludku žrát
tupě se zlít
a nebýt rád
že přibyl hřích
však nejsem sám
kdo uměl říct
teď třeba já
řemení vzít
a jít.

Obrázku ohmataný...
Kudy mám žít?
===============================
Nevíra 21.07.2008 02:38:55

kdo nevíš, mlč
když mlčím já

co soli prošlo zrakem
co sobě slibů v poli

jak zvěř Tě měří
kdo neuvěří
===============================
Zády k lidem 23.07.2008 19:59:54

než mýdla vůní zmizí Tvůj pot
ještě jednou pohladím Ti kotníky
pak s otiskem Tvé hlavy na hrudi
a tichým srdcem opustím stáj
===============================
Hadra Plán 23.07.2008 22:05:02

Životu urazit skřípavá kolečka,
vykopat studnu a založit sad,
poskvrnit prsteník panensky čistý,
zbývá jen jedno. Umět mít rád.
===============================
Tiše 24.07.2008 21:39:23

odkládám zbraně
smekám a usedám
v objetí plyše

hrůzami problesknou obrázky žen
biograf žití bytí vyčítá
metály sčítá a nepočítá

opona hryže
zmačkané svědomí
zaťaté v míše
===============================
Ukolébavka z kevlaru 28.07.2008 02:34:57

navždy pat
v nozdrách smrad
bát se spát
===============================
Naslepo 30.07.2008 19:56:22

nevidím
roztroušené
drobty krásy

mlha přede mnou
mlha za mnou

ženské vlasy
cizím prstům
závidím
===============================
Poslední 31.07.2008 13:23:10

na ramenou svět

tvou kůží dlaně
na led zapomenou

tajně touží muži

nalezenou růži
nazvu vyvolenou 
===============================
Žádný strach 04.08.2008 16:49:13

Najdu Tě.

A pro tu víru
zapírám remízy všech placatých rozprav
meče v pluh obracím a starou kůži pálím.

A pro tu víru
Tě najdu.
===============================
Cestovní talisman 05.08.2008 13:29:03

poselství v hrsti
břízového letáčku
semínka s křídly
===============================
Telegram 10.08.2008 02:23:00

Osiřelým polovinám
zpráva.

Pátrám
a na jednu kartu vsadím.
Chátrám, hravá.
===============================
Zlé sny 12.08.2008 11:41:26

Den
jako každý jiný.

Ze špíny splíny vrací,
zaseklá krev
nehty drápe dlaně
a voda vázne.

Hněv marně drhne viny.
===============================
